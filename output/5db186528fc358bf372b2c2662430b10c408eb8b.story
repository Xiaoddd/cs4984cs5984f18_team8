De organisatie wil dat de bank zijn lening aan de omstreden Dakota Access olie pijpleiding in de Verenigde Staten terugtrekt. De actie betekent Nederlandse steun voor het vreedzame verzet van de Amerikaanse Sioux tegen de aanleg. Twintig actievoerders graven de loodzware leidingstukken in tot onder de bestrating. Het voorste stuk steekt in de ingang van het ING-kantoor. In de Verenigde Staten zijn bij vreedzame protesten al honderden gewonden gevallen als gevolg van het brute optreden van de politie en private bewakers in dienst van het bouwconsortium. Daarbij zijn honden, traangasgranaten, koud water en rubber kogels gebruikt en werden Sioux opgesloten. Greenpeace vraagt samen met de Eerlijke Bankwijzer en Banktrack al maanden aan ING om het Nederlandse geld uit het omstreden project terug te trekken. ING zegt dat het zich hard maakt voor een oplossing voor het conflict, maar handhaaft een investering van USD 120 miljoen in de pijplijn en een krediet van USD 128 miljoen voor het bouwconsortium. De Dakota Access oliepijplijn moet 450.000 ton ruwe olie per dag dwars door de Verenigde Staten gaan vervoeren. Het traject gaat onder een rivier door die de enige drinkwatervoorziening is voor de Standing Rock Sioux gemeenschappen. Olielekken zijn in de Verenigde Staten aan de orde van de dag. In 2016 zorgden lekkende pijpleidingen 220 keer voor enorme vervuiling en aantasting van natuur. President Obama heeft de aanleg van de pijpleiding eind 2016 opgeschort om alternatieve routes te laten onderzoeken. President Trump zette de aanleg afgelopen maand toch door, zonder verdere inspraak van de bevolking of onderzoeken naar de effecten van onvermijdelijke olievervuiling. ING investeert nog op grote schaal in fossiele projecten en bedrijven. ING kan zijn tijd en geld veel beter in schone energiebronnen steken, die versterken de samenleving en voorkomen gevaarlijke klimaatverandering. De Eerlijke Bankwijzer, Greenpeace en Banktrack vragen ING om concrete doelstellingen voor het afbouwen van hun investeringen in kolen, gas en olie. Je kunt op elk gewenst moment je cookievoorkeuren wijzigen. Meer informatie over cookies vind je in ons Privacystatement.